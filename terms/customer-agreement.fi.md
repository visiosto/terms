+++
title = "Asiakassopimus"
url = "ehdot/asiakassopimus"
description = "Tämä on Visioston asiakassopimus. Se koskee kaikkia Visioston tuotteita ja palveluita."
[params]
hyphenation = "Asiakas&shy;sopimus"
+++

_Voimassa 1. toukokuuta 2024 alkaen._

Tämä on asiakkaan ja Visioston välinen sopimus. _Asiakas_ tarkoittaa
oikeushenkilöä, jonka puolesta tämä sopimus hyväksytään, tai, jos sopimusta ei
hyväksytä oikeushenkilön puolesta, tämän sopimuksen hyväksyvää luonnollisista
henkilöä. _Visiosto_ tarkoittaa Visiosto&nbsp;oy:tä. Jos hyväksyt tämän
sopimuksen oikeushenkilön puolesta, sinulla on oltava oikeus siihen.

Vahvistat sopimuksen hyväksymällä Visioston ja asiakkaan sopimuksen tilauksesta,
klikkaamalla _Hyväksyn_-painikkeesta (tai vastaavasta) tilausta tehdessäsi,
tekemällä tilauksen käyttäen sähköistä viestintä (esimerkiksi sähköpostia,
tekstiviestiä tai pikaviestintään tarkoitettua sovellusta), tekemällä tilauksen
muulla Visioston tarjoamalla tavalla tai lataamalla tai käyttämällä palveluita.
Jos et halua sitoutua tähän sopimukseen, älä hyväksy Visioston ja asiakkaan
sopimusta tilauksesta, klikkaa _Hyväksyn_-painikkeesta (tai vastaavasta), tee
tilausta käyttäen sähköistä viestintä tai muulla tavalla tai lataa tai käytä
palveluita.

## 1. Yleistä

Tämä sopimus koskee asiakkaan tilauksia ja Visioston palveluita. Joitakin
palveluita koskee myös palvelukohtaiset lisäehdot. Lisäksi tuki-&nbsp;ja
asiantuntijapalveluita koskee niiden käytännöt ja ohjeet.

## 2. Palveluiden käyttö

**2.1. Sallittu käyttö**. Asiakkaalla on oikeus käyttää tilattuja palveluita
niiden ehtojen mukaisesti tilausjakson ajan. Oikeus ei ole yksinomainen.

**2.2. Rajoitukset**. Jos tässä sopimuksessa ei sallita toisin, asiakas ei saa
itse tai antaa kenenkään muun (a)&nbsp;käyttää palveluita lainvastaisesti,
laittomaan toimintaan tai laittoman tai luvattoman sisällön luomiseen,
julkaisuun tai jakamiseen, (b)&nbsp;käyttää palveluita tuotteiden, palveluiden,
laitteiden, datan, tilien tai verkkojen häirintään tai niihin luvatta käsiksi
pääsemiseen tai sen yritykseen, (c)&nbsp;myydä, vuokrata, liisata,
alilisensoida, levittää tai lainata palveluita tai sisällyttää palveluita sen
palvelu- tai ulkoistustarjontaan, (d)&nbsp;tarjota kolmannelle osapuolelle
pääsyä palveluihin käyttäjiä ja soveltuvissa tuotteissa loppukäyttäjiä lukuun
ottamatta, (e)&nbsp;käyttää palveluita samankaltaisen tai kilpailevan palvelun
kehittämiseen, (f)&nbsp;takaisinmallintaa, kääntää takaisin tai purkaa tuotteita
tai yrittää tehdä niin tai pyrkiä pääsemään käsiksi tuotteiden lähdekoodiin tai
ohjelmointirajapintoihin, jotka eivät ole julkisia, (g)&nbsp;muuttaa tuotteita
tai luoda tuotteista johdannaisia, (h)&nbsp;häiritä tai kiertää palvelun
rajoituksia tai käyttötarkoitusta, (i)&nbsp;poistaa, peittää tai muuttaa
ilmoituksia, jotka Visiosto sijoittaa palveluihin, (j)&nbsp;suorittaa tai
päivittää tuotteen osia erikseen, alentaa tuotteen versioita tai siirtää
tuotteen osia eri laitteille, (k)&nbsp;asentaa, käyttää tai levittää muita
ohjelmistoja tai tekniikoita tavalla, joka asettaa Visioston aineettoman
omaisuuden tai tekniikat muiden lisenssiehtojen alaisiksi tai (l)&nbsp;rikkoa
[ohjetta palveluiden hyväksyttävään käyttöön](/ehdot/hyvaksyttava-kaytto).

**2.3. Tietosuojasopimus**. Tietosuojasopimus koskee asiakkaan asiakassuhdetta
Visioston kanssa ja palveluiden toimitusta ja käyttöä.

## 3. Verkkopalvelut

Kappaleen 3 ehtoja sovelletaan ainoastaan verkkopalveluihin.

**3.1. Asiakkaan tiedot**. Visiosto voi käsitellä asiakkaan tietoja tarjotakseen
verkkopalveluita ja niihin liittyviä palveluita.

**3.2. Tietoturva**. Visiostolla on tietoturvaohjelma, jossa on tekniset ja
organisatoriset toimenpiteet asiakkaan tietojen suojaamiseksi. Nämä toimenpiteet
on kuvattu Visioston [tietoturvatoimenpiteissä](/ehdot/tietoturvatoimenpiteet).

**3.3. Palvelutaso**. Verkkopalveluiden palvelutasositoumukset on kuvattu
[palvelutasosopimuksessa](/ehdot/palvelutasosopimus).

**3.4. Tietojen haku**. Asiakkaalle voidaan pyynnöstä toimittaa
verkkopalveluihin sisältyvät asiakkaan tiedot.

**3.5. Poistaminen ja keskeyttäminen**. Visiostolla ei ole velvollisuutta valvoa
asiakkaan tietoja. Jos Visiosto saa kuitenkin tietää, että (a)&nbsp;asiakkaan
tiedot saattavat rikkoa lakia, kohdan 2.2 rajoituksia tai muiden oikeuksia tai
(b)&nbsp;asiakkaan palvelun käyttö saattaa rikkoa lakia, kohdan 2.2 rajoituksia
tai muiden oikeuksia tai uhkaa palveluiden turvallisuutta tai toimintaa,
Visiosto voi (i)&nbsp;rajoittaa asiakkaan pääsyä asiakkaan tietoihin tai poistaa
niitä tai (ii)&nbsp;keskeyttää asiakkaan palveluita. Visiosto voi ryhtyä näihin
toimenpiteisiin myös lain vaatimuksesta tai viranomaisen määräyksestä. Jos on
käytännössä mahdollista, Visiosto voi antaa asiakkaalle mahdollisuuden ongelman
korjaamiseen ennen toimenpiteisiin ryhtymistä.

## 4. Ohjelmistotuotteet

Kappaleen 4 ehtoja sovelletaan vain ohjelmistotuotteisiin. Jos palvelun ehdoissa
ei sallita toisin, asiakas saa ottaa ohjelmistotuotteesta käyttöönsä vain yhden
asennuksen kerrallaan.

## 5. Tuki-&nbsp;ja asiantuntijapalvelut

Visiosto tarjoaa asiakkaalle tukea ja asiantuntijapalveluita palveluiden
ehtojen, tukikäytäntöjen ja asiantuntijapalveluiden käytäntöjen mukaisesti.
Asiakkaan pitää antaa Visiostolle Visioston pyytämät asiakkaan tiedot ja
valtuudet ja vastata muihin Visioston tukeen liittyviin pyyntöihin viipymättä,
jotta asiakas voi saada tukea tai asiantuntijapalveluita.

## 6. Käyttäjät

**6.1. Vastuu**. Asiakas voi valtuuttaa käyttäjiä käyttämään palveluita palvelun
ehtojen mukaisesti. Asiakas vastaa kaikista käyttäjien toimista ja siitä, että
käyttäjät noudattavat tätä sopimusta ja palvelun ehtoja.

**6.2. Kirjautumistiedot**. Asiakkaan on varmistettava, että käyttäjät
säilyttävät kirjautumistietojensa luottamuksellisuuden. Asiakkaan on
ilmoitettava viipymättä Visiostolle, jos se saa tietoonsa, että käyttäjän
kirjautumistietojen luottamuksellisuus on vaarantunut, käyttäjän
kirjautumistietoja on käytetty luvatta tai palveluihin on päästy tai niitä on
käytetty luvatta.

**6.3. Ikäraja**. Jos asiakas valtuuttaa alle 18-vuotiaita käyttäjiksi, asiakas
on yksin vastuussa palvelun ja asiakkaan tietojen sopivuudesta näille. Asiakas
on myös vastuussa siitä, että sillä on tarvittava lupa käsitellä näiden
käyttäjien tietoja.

## 7. Asiakkaan velvollisuudet

**7.1. Oikeus sisältöön**. Asiakkaan vastaa siitä, että sillä on asiakkaan
tietoihin kaikki tarvittavat oikeudet ja luvat, jotka Visiosto tarvitsee
palveluiden tarjoamiseen asiakkaalle, ja että se joko omistaa asiakkaan tiedot
tai sillä on lupa käyttää ja levittää asiakkaan tietoja. Asiakas vastaa myös
verkkotunnustensa lainmukaisuudesta. Visiosto tarjoaa tietoa verkkotunnuksen
valintaan, kun Visiosto välittää verkkotunnuksen.

**7.2. Palvelun arviointi**. Asiakas on vastuussa sen määrittämisestä, täyttääkö
palvelu asiakkaan vaatimukset ja kaikki sen käyttötarkoitukseen liittyvät
velvoitteet ja vaatimukset.

**7.3. Arkaluonteiset henkilötiedot**. Asiakkaan on varmistettava, että jos
asiakas tai käyttäjät sisällyttävät arkaluonteisia henkilötietoja asiakkaan
tietoihin, niiden käsittely perustuun rekisteröidyn nimenomaiseen suostumukseen
tai ne ovat tietoja, jotka rekisteröity on nimenomaisesti saattanut julkisiksi.
Asiakas on vastuussa kaikista asiakkaan tietoihin sisältyvistä arkaluonteisista
henkilötiedoista. Jos asiakkaan on sisällytettävä muulla perusteella
käsiteltäviä arkaluonteisia henkilötietoja asiakkaan tietoihin, sen on sovittava
tästä erikseen Visioston kanssa.

## 8. Tilaus ja toimitus

**8.1. Tilauksen tekeminen**. Asiakas voi tehdä tilauksen solmimalla tilaukseen
tarkoitetun sopimuksen Visioston kanssa, tekemällä tilauksen verkkolomakkeen tai
vastaavan Visioston tarjoaman menetelmän avulla, sähköisen viestimen
välityksellä Visioston edustajan kanssa tai muulla tavalla, jonka Visiosto
tarjoaa tilauksen tekemiseen. Tilaus ei ole sitova ennen kuin Visiosto hyväksyy
sen esimerkiksi hyväksymällä tilauksesta solmittavan sopimuksen tai lähettämällä
vahvistusviestin tilauksesta. Visiosto toimittaa palvelun käyttöön tarvittavat
tiedot asiakkaalle sähköisesti ellei tilauksessa sovita muuta. Asiakas on
vastuussa palvelun asennuksesta ja käyttöönotosta eikä Visiostolla ole palvelun
käyttöön tarvittavien tietojen toimittamisen jälkeen muita velvollisuuksia
palveluiden osalta, jos tilauksessa ei sovita muuta. Kaikki asiakkaan
tilauksessa esittämät ehdot hylätään eikä mikään asiakkaan esittämä ehto korvaa
tai täydennä tätä sopimusta tai sido Visiostoa.

**8.2. Muutoksenhallinta**. Muutos tilaukseen voidaan tehdä vain kirjallisesti
molempien osapuolten hyväksymänä (_muutostilaus_). Visiostolla ei ole
velvollisuutta aloittaa toimia muutoksen johdosta ennen hyväksymistä. Visiosto
tarjoaa tilauksen muutostilauksin alkuperäisellä hinnalla, jos muutostilauksella
korvataan tilauksen osa toisella samanlaajuisella osalla tai jos
muutostilauksella poistetaan tilauksen osa. Muutoksia toimitettuihin palveluihin
ei tehdä muutostilauksina vaan Visiosto toimittaa ne asiantuntijapalveluina
palvelun ehtojen mukaisesti.

## 9. Laskutus ja maksut

**9.1. Maksut**.

(a)&nbsp;Palveluiden hinnat ilmoitetaan hinnastossa tai, jos palvelulla ei ole
hinnastossa ilmoitettua hintaa, tilauksessa.

(b)&nbsp;Asiakas sitoutuu maksamaan maksut kokonaan 30 päivän tai, jos asiakas
on kuluttaja, 14 päivän kuluessa laskupäivästä.

(c)&nbsp;Visiosto voi laskuttaa tilausjakson maksut valitsemanaan ajankohtana.
Visiosto pyrkii laskuttamaan kunkin tilausjakson maksut ennen sen alkamista. Jos
palvelusta veloitettava summa riippuu tilatusta määrästä tai palvelu on muuten
sellainen, ettei sen maksuja voi veloittaa ennen tilausjakson alkamista,
Visiosto laskuttaa palvelun maksut tilausjakson päättymisen tai palvelun
suorittamisen jälkeen.

(d)&nbsp;Visiosto voi yhdistää eri palveluiden ja tilausjaksojen laskuja.

**9.2. Tilausjakson jatkuminen**. Jollei palvelun ehdoista johdu muuta ja
palvelu on edelleen saatavilla, tilausjakso uusitaan automaattisesti voimassa
olevan hinnaston ja ehtojen mukaisesti tilausjakson päättyessä uudella,
edellisen tilausjakson pituisella tilausjaksolla. Kumpikin osapuoli voi päättää
olla uusimatta tilausjaksoa ilmoittamalla tästä toiselle osapuolelle ennen
seuraavan tilausjakson alkamista tai, jos tilausjakson lasku toimitetaan ennen
tilausjakson alkamista, ennen seuraavan tilausjakson laskun toimittamista. Jos
palvelun tilausjakso on kalenterikuukausi, kesken kalenterikuukauden alkanut
ensimmäinen tilausjakso kestää tilauskuukautta seuraavan kalenterikuukauden
loppuun asti. Tämän jälkeen tilausjakso uusitaan kalenterikuukauden pituisella
tilausjaksolla.

**9.3. Palvelun laajennus**. Asiakas voi laajentaa palvelua, esimerkiksi muuttaa
tuotetta tehokkaammaksi, tekemällä uuden tilauksen tai sopimalla Visioston
kanssa tilauksen muuttamisesta. Visiosto laskuttaa asiakkaalta palvelun
laajennuksesta voimassa olevan hinnaston ja ehtojen mukaisesti suhteutettuna
tilausjakson jäljellä olevaan osaan. Jos tilauksesta ei johdu muuta, tilausjakso
uusitaan uudella, laajennetulla palvelulla.

**9.4. Hyvitykset**. Mitään kuluja tai maksuja ei palauteta tai hyvitetä, ellei
tästä sopimuksesta johdu muuta.

**9.5. Tilauksen peruuttaminen**. Jos asiakas on kuluttaja, hänellä on
kuluttajansuojalain mukainen oikeus peruuttaa tilaus 14&nbsp;päivän kuluessa sen
tekemisestä ilmoittamalla tästä Visiostolle kohdan 19.3(c) mukaisesti.

**9.6. Maskun viivästys**. Jos asiakas ei suorita maksuja ajallaan, Visiostolla
on oikeus periä asiakkaalta erääntyneistä maksuista korkolain mukaista
viivästyskorkoa. Visiosto voi periä erääntyneiden laskujen viivästyskorot
valintansa mukaan erikseen, yhdistetyllä laskulla tai muiden laskujen
yhteydessä. Visiostolla on myös oikeus periä asiakkaalta kaikki perintäkulut ja
ryhtyä muihin lain sallimiin toimiin.

**9.7. Keskeytys laiminlyönnistä**. Visiosto voi keskeyttää asiakkaan palvelun
ja oikeuden käyttää ja tilata palveluita, jos asiakkaan maksu on erääntynyt ja
Visiosto on antanut asiakkaalle vähintään 14&nbsp;päivän kirjallisen ilmoituksen
keskeytyksestä.

**9.8. Arvonlisävero**. Visioston ilmoittamat hinnat eivät sisällä
arvonlisäveroa. Visiosto veloittaa asiakkaalta palvelun hinnan lisäksi niihin
sovellettavan arvonlisäverokannan mukaisen arvonlisäveron.

## 10. Visioston takuut

**10.1. Takuu suorituskyvystä**. Kun Visioston toimittamaa tuotetta käytetään
ilman muutoksia, Visiosto takaa asiakkaalle, että (a)&nbsp;tuote toimii
olennaisilta osin palvelun ehtojen mukaisesti tilausjakson ajan,
(b)&nbsp;Visiosto ei olennaisesti heikennä tuotteen toiminnallisuutta tai
yleistä turvallisuutta tilausjakson aikana ja että (c)&nbsp;Visiosto pyrkii
varmistamaan, ettei tuote sisällä viruksia, haittaohjelmia tai muuta haitallista
koodia (_takuu suorituskyvystä_).

**10.2. Takuun suorituskyvystä rikkominen**. Jos Visiosto rikkoo takuuta
suorituskyvystä ja asiakas tekee tarkan takuupyynnön 30 päivän kuluessa ongelman
havaitsemisesta, Visiosto pyrkii korjaamaan takuun vastaisen osan. Jos Visiosto
katsoo, ettei korjaaminen ole mahdollista, kumpikin osapuoli voi irtisanoa
sovellettavan tilausjakson. Tällöin Visiosto palauttaa asiakkaalle etukäteen
maksetut, käyttämättömät maksut irtisanotulta tilausjakson osuudelta.

**10.3. Tuki-&nbsp;ja asiantuntijapalveluiden takuu**. Visiosto takaa
asiakkaalle, että se suorittaa tuki-&nbsp;ja asiantuntijapalvelut
ammattimaisesti ja ammattitaitoisesti (_tuki-&nbsp;ja asiantuntijapalveluiden
takuu_).

**10.4. Tuki-&nbsp;ja asiantuntijapalveluiden takuun rikkominen**. Jos Visiosto
rikkoo tuki-&nbsp;ja asiantuntijapalveluiden takuuta ja asiakas tekee tarkan
takuupyynnön, jossa asiakas näyttää todeksi, että Visiosto ei ole suorittanut
tuki-&nbsp;tai asiantuntijapalvelua ammattimaisesti ja ammattitaitoisesti,
14&nbsp;päivän kuluessa siitä, kun tuki-&nbsp;tai asiantuntijapalvelu
suoritettiin, Visiosto voi valintansa mukaan joko (a)&nbsp;suorittaa
tuki-&nbsp;tai asiantuntijapalvelun uudelleen tai (b)&nbsp;palauttaa etukäteen
maksetut, käyttämättömät maksut soveltuvasta tuki-&nbsp;tai
asiantuntijapalvelusta.

**10.5. Poikkeukset**. Kappaleen 10 takuut eivät ole voimassa (a)&nbsp;kolmannen
osapuolen tuotteille ja palveluille tai (b)&nbsp;jos ongelma tai takuun
vastaisuus johtuu palvelun ehtojen vastaisesta tai luvattomasta käytöstä tai
tuotteiden muuttamisesta tai (c)&nbsp;jos tuotteesta käytetään versiota tai
tuotetta käytetään päätteellä, joka ei ole tuettu. Jos asiakas on kuluttaja,
kuluttajansuojalain nojalla asiakkaalle kuuluva takuu on voimassa samoin
rajoituksin kuin kohdassa 10.5 on lueteltu. Kohdassa 10.5 annetut rajoitukset
muodostavat ohjeet palvelun oikeaan käyttöön kuluttajansuojalain nojalla
asiakkaalle kuuluvaan takuuseen.

**10.6. Vastuuvapauslauseke**. Visiosto ei anna mitään muita kuin kappaleen 10
lueteltuja takuut. Visiosto ei takaa, että palveluiden käyttö on
keskeytyksetöntä tai virheetöntä. Visiosto ei ole vastuussa viivästyksistä,
keskeytyksistä, vahingoista, virheistä tai ongelmista, jotka ovat luonnollinen
osa internetin ja sähköisen viestinnän käyttöä tai jotka johtuvat Visioston
valvonnan ulkopuolella olevista järjestelmistä.

## 11. Voimassaolo ja irtisanominen

**11.1. Voimassaolo**. Tämän sopimuksen voimassaolo alkaa, kun asiakas hyväksyy
sen, ja päättyy, kun kaikki tilausjaksot ovat päättyneet.

**11.2. Irtisanominen syyttä**. Asiakas voi irtisanoa tämän sopimuksen,
tilauksen tai tilausjakson mistä tahansa syystä. Asiakas ei ole tällöin
oikeutettu hyvityksiin tai palautuksiin. Kaikkien irtisanottavien tilausten ja
tilausjaksojen maksamattomat summat erääntyvät maksettaviksi välittömästi
irtisanomisen yhteydessä.

**11.3. Irtisanominen syystä**. Kumpikin osapuoli voi irtisanoa tämän
sopimuksen, tilauksen tai tilausjakson, jos toinen osapuoli (a)&nbsp;ei korjaa
tämän sopimuksen olennaista rikkomusta, mukaan lukien maksujen maksamatta
jättäminen, 30&nbsp;päivän sisällä huomautuksen antamisesta tai
(b)&nbsp;lopettaa toimintansa ilman nimettyä jatkajaa; (c)&nbsp;jos toista
osapuolta haetaan konkurssiin tai yrityssaneeraukseen tai (d)&nbsp;jos sopimus
siirtyy kuolinpesälle. Jos asiakas irtisanoo tämän sopimuksen, tilauksen tai
tilausjakson kohdan 11.3 mukaisesti, Visiosto palauttaa asiakkaalle etukäteen
maksetut, käyttämättömät maksut irtisanotulta tilausjakson osuudelta.

**11.4. Irtisanomisen vaikutukset**. Kun tämä sopimus tai tilausjakso päättyy
uusimatta tai irtisanotaan, (a)&nbsp;asiakkaan oikeus käyttää soveltuvia
palveluita päättyy välittömästi ja (b)&nbsp;asiakkaan on poistettava tai
pyydettäessä palautettava kaikki soveltuvat kirjautumistiedot ja tuotteet ja
niiden kopiot. Tämän sopimuksen tai tilausjakson päättymisen tai irtisanomisen
jälkeen Visiosto poistaa asiakkaan tiedot tämän sopimuksen, tietosuojasopimuksen
ja tietosuojaselosteen mukaisesti niiltä osin kuin laki sallii.

**11.5. Selviytyminen**. Seuraavat kappaleet ja kohdat jäävät voimaan tämän
sopimuksen päättymisen tai irtisanomisen jälkeen: 2.2, 3.2, 9.1, 9.4, 9.6, 9.8,
10.6, 11.4, 11.5, 12, 13, 14, 15, 16.4, 17, 18, 19 ja 20. Kappaleen 15 mukainen
salassapitovelvollisuus on voimassa viisi vuotta sopimuksen päättymisen jälkeen,
jollei laista tai viranomaismääräyksestä seuraa pidempää
salassapitovelvollisuutta.

## 12. Omistus

Ellei tässä sopimuksessa määrätä toisin, kumpikaan osapuoli ei myönnä tämän
sopimuksen nojalla toiselle osapuolelle mitään oikeuksia sen aineettomiin
oikeuksiin. Osapuolten välillä asiakas omistaa kaikki aineettomat oikeudet
asiakkaan tietoihin. Asiakas antaa Visioston käyttää ja käsitellä niitä siltä
osin kuin on tarpeen palveluiden tarjoamiseksi. Visiosto ja sen luvanantajat
omistavat kaikki aineettomat oikeudet palveluihin, tuotteisiin liittyvään
lähdekoodiin, Visioston teknologiaan, tekniikoihin, malleihin, formaatteihin,
muotoihin ja muihin vastaaviin, mukaan lukien kaikki muutokset ja parannukset.

## 13. Vastuunrajoitukset

**13.1. Vahingonkorvauksista luopuminen**. Kohdassa 13.3 lueteltuja poikkeuksia
lukuun ottamatta kumpikaan osapuoli ei vastaa mistään välittömästä tai
välillisestä vahingosta. Välillisenä vahinkona pidetään muun muassa saamatta
jäänyttä voittoa tai vahinkoa, joka johtuu tuotannon, toiminnan tai liikevaihdon
vähentymisestä tai keskeytymisestä. Kumpikaan osapuoli ei myöskään vastaa toisen
osapuolen tietojen tai sisällön tuhoutumisesta, katoamisesta tai muuttumisesta
ja tästä aiheutuneista vahingoista ja kuluista, kuten tiedostojen uudelleen
luomisen aiheuttamista kustannuksista.

**13.2. Vahingonkorvauksen enimmäissuuruus**. Kummankin osapuolen tähän
sopimukseen perustuva vahingonkorvausvelvollisuus toiselle osapuolelle on
yhteensä enimmillään 25&nbsp;prosenttia palvelun arvonlisäverottomasta hinnasta.
Jos palvelu on uusittavaan tilausjaksoon perustuva, määräaikainen tai muuten
toistuviin maksuihin perustuva, kummankin osapuolen tästä sopimuksesta johtuva
tai tähän sopimukseen liittyvä vahingonkorvausvelvollisuus toiselle osapuolelle
näistä palveluista on yhteensä enimmillään vahingonkorvausvelvollisuuteen
johtanutta tapahtumaa edeltäneen kolmen kuukauden aikana näistä palveluista
maksettu laskennallinen arvonlisäveroton summa. Kappale 13 ei rajoita asiakkaan
kappaleesta 9 johtuvia maksuvelvoitteita.

**13.3. Poikkeukset**. Osapuolet eivät luovu vahingonkorvausvelvollisuudesta
siltä osin kuin vahingonkorvausvelvollisuus muodostuu tilanteesta,
(a)&nbsp;jossa asiakas rikkoo kohdan 2.2 tai 19.10 tai kappaleen 6 tai 7
velvoitteita, (b)&nbsp;jossa jompikumpi osapuoli rikkoo kappaleen 15
velvoitteita, (c)&nbsp;jossa Visioston on maksettava korvauksia kolmannelle
osapuolelle kappaleen 14 velvoitteiden mukaisesti tai (d)&nbsp;jossa asiakkaan
tietoihin on päästy luvatta käsiksi ja joka johtuu siitä, että Visiosto on
rikkonut törkeästi kohdan 3.2 mukaisia velvoitteitaan.

## 14. Immateriaalioikeus

**14.1. Väite loukkauksesta**. Visioston on (a)&nbsp;puolustettava asiakasta
sitä vastaan esiteltyltä kolmannen osapuolen väitteeltä, jonka mukaan palvelu
loukkaa kolmannen osapuolen aineetonta oikeutta sovitussa käyttömaassa
(_loukkausväite_) ja (b)&nbsp;maksettava loukkausväitteestä tuomitut tai sovitut
korvaukset kolmannelle osapuolelle.

**14.2. Menettely**. Kohta 14.1 on voimassa vain, jos (a)&nbsp;asiakas ilmoittaa
Visiostolle viipymättä ja kirjallisesti loukkausväitteestä, (b)&nbsp;asiakas
antaa Visioston käyttää vastaajan puhevaltaa ja (c)&nbsp;asiakas antaa
Visiostolle pyynnöstä ja Visioston kohtuullisella kustannuksella saatavilla
olevan tarpeellisen tiedon ja avun sekä valtuutukset.

**14.3. Sovintoratkaisu**. Asiakas ei saa sopia loukkausväitettä ilman Visioston
etukäteen antamaa kirjallista suostumusta.

**14.4. Lievennys ja ratkaisu**. Vastauksena loukkausväitteeseen,
loukkausväitteen mahdollisuuteen tai tuomioistuimen ratkaisuun Visiosto voi
valintansa mukaan joko (a)&nbsp;hankkia asiakkaalle oikeuden jatkaa palveluiden
käyttämistä, (b)&nbsp;korvata loukkaavan palvelun tai palvelun osan siten, ettei
se olennaisesti heikennä palvelun toiminnallisuutta tai yleistä turvallisuutta
tai (c)&nbsp;irtisanoa tilausjakson ja palauttaa asiakkaalle etukäteen maksetut,
käyttämättömät maksut irtisanotulta tilausjakson osuudelta.

**14.5. Poikkeukset**. Visiosto ei vastaa väitteestä eikä Visioston kohdan 14.1
mukaisia velvollisuuksia sovelleta, jos loukkausväite (a)&nbsp;on tehty
asiakkaan emo-&nbsp;tai tytäryhtiön toimesta; (b)&nbsp;johtuu asiakkaan
suorittamasta palveluiden muuttamisesta tai luvattomasta käytöstä, palvelun
ehtojen vastaisesta käytöstä tai asiakkaan Visiostolle antamien ohjeiden
noudattamisesta; (c)&nbsp;johtuu palveluiden käyttämisestä yhdessä sellaisten
tuotteiden tai palveluiden, joita Visiosto ei ole hyväksynyt, kanssa;
(d)&nbsp;johtuu tuotteiden versioista, joita ei tueta tai (e)&nbsp;johtuu
kolmannen osapuolen tuotteista tai palveluista tai asiakkaan tiedoista.

**14.6. Rajoitus**. Visioston vastuu kolmannen osapuolen aineettoman oikeuden
loukkauksista rajoittuu kappaleessa 14 sovittuun.

## 15. Salassapito

**15.1. Määritelmä**. _Luottamuksellisella tiedolla_ tarkoitetaan tietoa, jonka
toinen osapuoli on luovuttanut toiselle tämän sopimuksen nojalla tai sen
yhteydessä ja (a)&nbsp;jonka luovuttava osapuoli on merkinnyt
luottamukselliseksi tai (b)&nbsp;joka on luonteensa ja luovutuksen olosuhteiden
vuoksi kohtuudella ymmärrettävä luottamukselliseksi. Visioston
luottamuksellisiin tietoihin kuuluu myös kaikki lähdekoodi ja tuotteiden
tekniset ja suorituskykyä koskevat tiedot.

**15.2. Velvoitteet**. Jollei luottamuksellisia tietoja luovuttava osapuoli
kirjallisesti toisin salli, vastaanottavan osapuolen on (a)&nbsp;pidettävä
luovuttavan osapuolen luottamukselliset tiedot salassa ja oltava luovuttamatta
niitä kolmannelle osapuolelle muutoin kuin tässä sopimuksessa sallituilla
tavoilla ja (b)&nbsp;käytettävä näitä luottamuksellisia tietoja vain
suorittaakseen velvoitteensa ja käyttääkseen tämän sopimuksen mukaisia
oikeuksiaan. Vastaanottava osapuoli voi luovuttaa luottamuksellisia tietoja
edustajilleen, jos se vastaa edustajiensa noudattavan kappaleen 15 vaatimuksia
ja edustajaa sitoo vähintään kappaleen 15 veroinen salassapitovelvoite.
Osapuolen on ilmoitettava viipymättä toiselle, jos se havaitsee
luottamuksellisen tiedon luvatonta käyttöä tai ilmi tuomista.

**15.3. Poikkeukset**. Tätä salassapitovelvoitetta ei sovelleta tietoon,
(a)&nbsp;joka on yleisesti saatavilla tai muuten julkista tai tulee julkiseksi
ilman vastaanottavan osapuolen virhettä, (b)&nbsp;joka oli vastaanottavan
osapuolen hallussa ilman salassapitovelvoitetta ennen sen vastaanottamista
luovuttavalta osapuolelta, (c)&nbsp;jonka vastaanottava osapuoli saa kolmannelta
osapuolelta ilman salassapitovelvoitetta tai (d)&nbsp;jonka vastaanottava
osapuoli on kehittänyt itsenäisesti ilman luovuttavan osapuolen
luottamuksellisen tiedon käyttämistä. Osapuolella on oikeus käyttää tämän
sopimuksen yhteydessä hankittua ammattitaitoa ja kokemusta. Jos laki tai
viranomaismääräys vaatii, osapuoli voi näiden nojalla luovuttaa
luottamuksellista tietoa lain tai viranomaismääräyksen mukaisesti.

## 16. Ilmaiset ja esikatselupalvelut

**16.1. Tarjoaminen**. Visiosto voi tarjota asiakkaalle joitakin palveluita tai
palveluiden ominaisuuksia maksutta toistaiseksi tai määräajan (_ilmainen
palvelu_) tai antaa asiakkaalle pääsyn palvelun tai palvelun ominaisuuden
kehitys-&nbsp;tai ennakkoversioon (_esikatselupalvelu_, aiemmat yhdessä
_ilmainen tai esikatselupalvelu_ tai _ilmais-&nbsp;ja esikatselupalvelut_).
Ilmais-&nbsp;ja esikatselupalveluihin sovelletaan tätä sopimusta ja Visioston
määrittämiä lisäehtoja.

**16.2. Päättäminen ja muuttaminen**. Visiosto voi milloin tahansa lopettaa
ilmaisen tai esikatselupalvelun tarjoamisen tai muuttaa niitä tai niihin
liittyviä ehtoja. Asiakkaan on hyväksyttävä ilmais-&nbsp;ja
esikatselupalveluihin tai niiden ehtoihin tehdyt muutokset jatkaakseen niiden
käyttöä.

**16.3. Suorituskyky**. Ilmais- ja esikatselupalvelut tarjotaan sellaisinaan, ja
ne saattavat olla toimimattomia tai keskeneräisiä tai sisältää virheitä tai
vikoja tai ominaisuuksia, joita Visiosto ei koskaan julkaise palveluissa. Niiden
ominaisuudet ja tiedot niiden suorituskyvystä ja&nbsp;-kyvyistä ovat Visioston
luottamuksellista tietoa.

**16.4. Vastuuvapauslauseke**. Riippumatta siitä, mitä tästä sopimuksesta muuten
johtuu, Visiosto ei myönnä ilmais-&nbsp;ja esikatselupalveluille mitään takuita
tai tukea eikä niihin sovelleta palvelutasosopimusta. Visioston ei vastaa
mistään ilmais-&nbsp;ja asiantuntijapalveluihin liittyvästä välittömästä tai
välillisestä vahingosta tai niiden aiheuttamasta asiakkaan tietojen tai sisällön
tuhoutumisesta, katoamisesta tai muuttumisesta ja tästä aiheutuneista
vahingoista ja kuluista.

## 17. Palaute

Jos asiakas antaa Visiostolle palautetta tai ehdotuksia palveluihin tai muuhun
Visioston tarjontaan, Visiosto voi käyttää palautteita ja ehdotuksia ilman
rajoituksia.

## 18. Julkisuus

Jollei muuta sovita, Visiosto voi tunnistaa asiakkaan Visioston asiakkaaksi
materiaaleissaan esimerkiksi markkinoinnissa.

## 19. Muut ehdot

**19.1. Siirto**.

(a)&nbsp;Asiakas ei saa siirtää sopimuksen ulkopuoliselle osapuolelle mitään
tämän sopimuksen mukaista oikeuttaan tai velvollisuuttaan ilman Visioston
etukäteen antamaa kirjallista suostumusta. Asiakas voi kuitenkin siirtää tämän
sopimuksen kokonaisuudessaan toiminnan jatkajalleen fuusion, yrityskaupan tai
määräysvallan tosiasiallisen vaihtumisen seurauksena, jos asiakas antaa
siirrosta viipymättä kirjallisen ilmoituksen Visiostolle ja sopimuksen
vastaanottaja sitoutuu kirjallisesti vastaamaan kaikista tämän sopimuksen
mukaisista velvoitteista ja noudattaa Visioston antamia ohjeita siirron voimaan
saattamiseksi.

(b)&nbsp;Kaikki asiakkaan yritykset siirtää tätä sopimusta ovat mitättömiä
edellä kuvattua poikkeusta lukuun ottamatta.

(c)&nbsp;Visiosto voi siirtää tämän sopimuksen kokonaisuudessaan tai tämän
sopimuksen mukaisia oikeuksiaan tai velvollisuuksiaan ilman asiakkaan
suostumusta.

**19.2. Sovellettava laki ja riidanratkaisu**. Tähän sopimukseen sovelletaan
Suomen lakia. Jos tästä sopimuksesta johtuvasta riidasta ei päästä osapuolten
kesken sopuun, riidat ratkaistaan Helsingin käräjäoikeudessa.

**19.3. Ilmoitukset**.

(a)&nbsp;Jollei tästä sopimuksesta muuta johdu, Visioston on annettava kaikki
tämän sopimuksen mukaiset ilmoitukset kirjallisina. Visiosto katsoo asiakkaan
vastaanottaneen ne, (i)&nbsp;kun ne on toimitettu henkilökohtaisesti asiakkaalle
tai asiakkaan edustajalle, (ii)&nbsp;kolmantena arkipäivänä postittamisen
jälkeen tai (iii)&nbsp;välittömästi, jos ilmoitus toimitetaan sähköisesti.

(b)&nbsp;Visiosto voi antaa ilmoitukset haluamassaan muodossa. Visiosto voi
käyttää sähköisten ilmoitusten toimittamiseen sähköpostia tai tekstiviestiä
vapaasti ja valintansa mukaan muuta sähköistä viestintävälinettä tai
pikaviestintä, jos asiakas itse käyttää näitä yhteydenpitoon Visioston kanssa.

(c)&nbsp;Asiakkaan on toimitettava ilmoituksensa Visiostolle
[näiden ohjeiden](/ehdot/#ilmoitusten-toimittaminen-visiostolle) mukaisesti.

(d)&nbsp;Visiosto toimittaa ilmoitukset asiakkaalle asiakkaan Visiostolle
ilmoittamalle yhteyshenkilölle ja käyttäen asiakkaan Visiostolle ilmoittamia
yhteystietoja. Asiakkaan on pidettävä kaikki Visiostolle ilmoitetut yhteystiedot
ajan tasalla ja muutoksista näihin on ilmoitettava Visiostolle välittömästi.
Visiosto katsoo ilmoitukset vastaanotetuiksi, vaikka asiakas laiminlöisi
velvollisuutensa pitää yhteystietonsa ajan tasalla.

**19.4. Koko sopimus**. Tämä sopimus on osapuolten koko sopimus aiheesta, jota
sopimus koskee, ja se korvaa aiemman Visioston asiakassopimuksen ja kaikki
aiemmat osapuolten väliset sopimukset aiheesta, jota sopimus koskee. Jos tämän
sopimuksen muodostavat asiakirjat ovat ristiriidassa keskenään, tämä sopimuksen
pääosa eli tässä asiakirjassa esitetyt kappaleet 1–20 ovat ensisijaisia.
Palvelun ehdot ja tietosuojasopimus ovat kuitenkin ensisijaisia niiden
käsittelemien aihepiirien osalta.

**19.5. Tulkinta, oikeuksista luopuminen ja erotettavuus**. Tämän sopimuksen
otsikot on tarkoitettu vain lukemisen helpottamiseksi eikä niiden sisältö ole
laillisesti sitovaa. Tässä sopimuksessa ilmausten ”esimerkiksi”, ”kuten”,
”mukaan lukien” ja ”muun muassa” kaltaisia ilmaisuja on tulkittava
rajoituksetta. Jonkin tämän sopimuksen ehdon täytäntöönpanon laiminlyöminen ei
tarkoita tästä oikeudesta luopumista. Oikeuksista voi luopua vain kirjallisesti
luopuvan osapuolen allekirjoittamana. Jos jonkin tämän sopimuksen ehdon todetaan
olevan täytäntöönpanokelvoton, muu sopimus säilyy tällöin kokonaisuudessaan
voimassa ja sitä rajoitetaan niin vähän kuin on tarpeen, jotta tämän sopimuksen
muut osat pysyvät voimassa.

**19.6. Sopimuksen muutokset**.

(a)&nbsp;Visiosto voi aika ajoin muuttaa tätä sopimusta tai sen osia
julkaisemalla muutokset verkkosivustollaan. Visioston pyrkii julkaisemaan
muutokset vähintään 30&nbsp;päivää ennen niiden voimaantuloa. Muutokset voivat
kuitenkin tulla voimaan jo aiemmin jäljempänä luetellun mukaisesti esimerkiksi
tilausjakson vaihtuessa.

(b)&nbsp;Ilmais-&nbsp;ja esikatselupalveluiden osalta muutokset tulevat voimaan
tilausjakson aikana Visioston ilmoituksen mukaisesti.

(c)&nbsp;Maksullisten palveluiden osalta

(i)&nbsp;jäljempänä mainittuja poikkeuksia lukuun ottamatta muutokset tulevat
voimaan seuraavan tilauksen tai tilausjakson uusimisen yhteydessä.

(ii)&nbsp;Visiosto voi ilmoittaa, että muutokset tulevat voimaan jo tilausjakson
aikana, (A)&nbsp;jos se on tarpeen lain tai viranomaismääräyksen noudattamiseksi
tai (B)&nbsp;palvelun päivittämisen tai turvallisuuden vuoksi. Jos asiakas
vastustaa muutoksia, asiakas voi irtisanoa jäljellä olevan tilausjakson niiden
palveluiden osalta, joihin muutokset vaikuttavat. Asiakkaan on ilmoitettava
Visiostolle kohdan 19.6(c) mukaisesta irtisanomisesta 30&nbsp;päivän kuluessa
siitä, kun Visiosto ilmoittaa asiakkaalle tämän sopimuksen muutoksista. Tällöin
Visiosto palauttaa asiakkaalle etukäteen maksetut, käyttämättömät maksut
irtisanotulta tilausjakson osuudelta.

(d)&nbsp;Asiakas voi sopia Visioston kanssa täydennyksistä tähän sopimukseen.
Täydennyksistä on sovittava aina kirjallisesti, ja kummankin osapuolen on
hyväksyttävä ne.

**19.7. Ylivoimainen este**. Kumpikaan osapuoli ei ole vastuussa tämän
sopimuksen velvoitteiden täyttämisen viivästyksistä ja laiminlyönneistä,
maksujen laiminlyöntiä lukuun ottamatta, tai vahingoista, jos ne johtuvat
osapuolen vaikutusmahdollisuuksien ulkopuolella olevasta esteestä, jota
osapuolen ei ole kohtuudella voitu edellyttää voivan ottaa huomioon sopimuksen
tekemisen hetkellä ja jonka seurauksia osapuoli ei ole kohtuudella voinut
välttää (_ylivoimainen este_). Ylivoimaisena esteenä pidetään muun muassa sotaa,
kapinaa, kansallista poikkeustilaa, maanjäristystä, tulvaa, muuta
luonnonmullistusta, tulipaloa, muuta onnettomuutta, yleisen liikenteen
keskeytystä tai häiriötä, yleisen tietoliikenteen keskeytystä tai häiriötä,
yleisen sähkönjakelun keskeytystä tai häiriötä, tuonti-&nbsp;tai vientikieltoa,
lakkoa, työsulkua, boikottia tai muuta työtaistelutoimenpidettä. Lakko,
työsulku, boikotti tai muu työtaistelutoimenpide katsotaan ylivoimaiseksi
esteeksi, vaikka osapuoli on sen kohteena tai siihen osallisena.

**19.8. Alihankkijat ja emo-&nbsp;ja tytäryhtiöt**. Visiosto voi käyttää
alihankkijoitaan ja emo-&nbsp;ja tytäryhtiöitään tämän sopimuksen velvoitteiden
täyttämiseen ja palveluiden tarjoamiseen. Visiosto on edelleen vastuussa tämän
sopimuksen velvollisuuksien täyttämisestä.

**19.9. Itsenäiset sopijapuolet**. Osapuolet ovat itsenäisiä sopijapuolia.

**19.10. Vientirajoitukset**. Asiakkaan on noudatettava Suomen lakeja, säädöksiä
ja viranomaismääräyksiä, jotka koskevat vientiä Suomesta ja tuontia Suomeen.
Asiakas ei saa viedä, siirtää tai luovuttaa palveluita, palveluiden avulla
tehtyjä töitä tai teknistä tietoa kolmannelle osapuolelle, jolle vienti, siirto
tai luovutus rikkoo Suomen tai tuontimaan lakeja tai viranomaismääräyksiä, tai
sallia kenenkään muun tehdä näin.

**19.11. Käyttömaa**. Jollei tästä sopimuksesta tai tilauksesta johdu muuta,
palveluiden _sovittu käyttömaa_ on Suomi.

## 20. Määritelmät

_Arkaluonteiset henkilötiedot_ tarkoittavat GDPR:n 9&nbsp;artiklan tarkoittamia
erityisiä henkilötietoryhmiä, joista ilmenee rotu tai etninen alkuperä,
poliittisia mielipiteitä, uskonnollinen tai filosofinen vakaumus tai
ammattiliiton jäsenyys tai jotka ovat geneettisiä tai biometrisiä tietoja
henkilön yksiselitteistä tunnistamista varten, terveyttä koskevia tietoja taikka
luonnollisen henkilön seksuaalista käyttäytymistä ja suuntautumista koskevia
tietoja.

_Asiakkaan tiedot_ tarkoittavat kaikkea tietoa ja sisältöä, (a)&nbsp;jonka
asiakas tai käyttäjät toimittavat Visiostolle tuotteiden avulla tai muuten osana
tätä sopimusta, (b)&nbsp;jota ne käyttävät palveluissa, (c)&nbsp;jonka ne luovat
palveluiden avulla tai (d)&nbsp;joita ne käsittelevät, tallentavat, siirtävät,
jakavat, julkaisevat tai levittävät palveluiden avulla, niihin liittyen tai
niiden yhteydessä. Selvyyden vuoksi asiakkaan tiedot sisältävät asiakkaan ja
käyttäjien toimittamat henkilötiedot.

_Asiantuntijapalvelu_ tarkoittaa palvelua, joka on kuvattu
asiantuntijapalveluiden käytännöissä.

_Asiantuntijapalveluiden käytännöt_ tarkoittavat Visioston
[asiantuntijapalveluiden käytäntöjä](/ehdot/asiantuntijapalvelut/).

_Edustaja_ tarkoittaa osapuolen työntekijöitä, toimihenkilöitä, luottamustoimen
haltijoita, alihankkijoita, konsultteja, oikeudellisia ja taloudellisia
neuvonantajia sekä muita osapuolen edustajia.

_Emoyhtiö_ tarkoittaa mitä tahansa oikeushenkilöä, jolla on toisen
oikeushenkilön määräysvalta, ja _tytäryhtiö_ mitä tahansa oikeushenkilöä, joka
on toisen oikeushenkilön määräysvallassa.

_GDPR_ tarkoittaa Euroopan parlamentin ja neuvoston asetusta (EU) 2016/679,
annettu 27. päivänä huhtikuuta 2016, luonnollisten henkilöiden suojelusta
henkilötietojen käsittelyssä sekä näiden tietojen vapaasta liikkuvuudesta ja
direktiivin 95/46/EY kumoamisesta (yleinen tietosuoja-asetus).

_Hinnasto_ tarkoittaa Visioston hinnastoa, joka toimitetaan asiakkaalle
hinnaston muutoksien ja tilauksen yhteydessa.

_Kuluttaja_ tarkoittaa kuluttajansuojalain 1 luvun 4 §:n tarkoittamaa
kuluttajaa.

_Käyttäjä_ tarkoittaa henkilöä, jonka asiakas valtuuttaa käyttämään palveluita.
Käyttäjä voi muun muassa olla (a)&nbsp;asiakkaan tai sen emo-&nbsp;tai
tytäryhtiön edustaja, (b)&nbsp;kolmas osapuoli, jonka kanssa asiakas harjoittaa
liiketoimintaa tai muuta toimintaa, tai tällaisen kolmannen osapuolen edustaja,
(c)&nbsp;asiakkaan käyttäjien käyttäjiksi kutsumat henkilöt, (d)&nbsp;erilaisten
hallinnoitavien tilien piirissä olevat henkilöt tai (e)&nbsp;henkilö, joka
käyttää tai on vuorovaikutuksessa palveluiden kanssa asiakkaan asiakkaana.

_Käytännöillä ja ohjeilla_ tarkoitetaan
[asiantuntijapalveluiden käytäntöjä](/ehdot/asiantuntijapalvelut/),
[ohjetta palveluiden hyväksyttävään käyttöön](/ehdot/hyvaksyttava-kaytto/),
[palvelutasosopimusta](/ehdot/palvelutasosopimus/),
[tietosuojaselostetta](/tietosuojaseloste/), [tukikäytäntöjä](/ehdot/tuki/),
[tietoturvatoimenpiteitä](/ehdot/tietoturvatoimenpiteet/) ja muita Visioston
käytäntöjä ja ohjeita, jotka on määritelty palvelukohtaisissa lisäehdoissa.

_Loppukäyttäjä_ tarkoittaa mitä tahansa henkilöä, konetta tai ohjelmistoa, joka
pääsee käsiksi tämän palveluihin mutta ei ole osapuoli tai käyttäjä. Jos palvelu
on esimerkiksi verkkosivusto, loppukäyttäjä tarkoittaa yleisöä, joka vierailee
verkkosivustolla.

_Määräysvalta_ tarkoittaa kirjanpitolain 1 luvun 5 §:n tarkoittamaa
määräysvaltaa.

_Ohjelmistotuotteet_ tarkoittavat tuotteita, jotka ovat Visioston valmistamia
tai tarjoamia ohjelmistoja, ja kaikkia Visioston ohjelmistoihin tarjoamia
muutoksia, virheenkorjauksia ja päivityksiä, myös tuki- ja
asiantuntijapalveluiden kautta tarjottavia sellasia.

_Osapuoli_ tarkoittaa tämän sopimuksen osapuolta eli asiakasta tai Visiostoa.

_Palvelu_ tarkoittaa tuotetta, tukipalvelua tai asiantuntijapalvelua.

_Palvelukohtaiset lisäehdot_ ja _palvelun lisäehdot_ tarkoittavat lisäehtoja,
jotka koskevat vain tiettyä palvelua.

_Palvelun ehdot_ tarkoittavat tätä sopimusta, palvelun tilauksia, palvelun
kuvausta, palvelun lisäehtoja sekä käytäntöjä ja ohjeita.

_Palvelun kuvaus_ tarkoittaa tilauksen, hinnaston tai muun Visioston asiakirjan
kuvausta palvelun sisällöstä, toiminnoista ja siitä, mihin tarkoitukseen ja
millä laajuudella asiakas saa käyttää palvelua.

_Pääte_ tarkoittaa ohjelmistoja, laitteita, yhteyksiä ja muuta kokonaisuutta,
joiden avulla asiakas, käyttäjä ja loppukäyttäjä voivat käyttää palveluita.

_Sisältö_ tarkoittaa tietoja, dataa, tekstiä, ohjelmistoja, koodia, skriptejä,
kuvia, videoita, grafiikoita, musiikkia, ääntä, tallenteita, viestejä,
tunnisteita, verkkotunnuksia ja mitä tahansa muuta materiaalia.

_Tietosuojaseloste_ tarkoittaa Visioston
[tietosuojaselostetta](/tietosuojaseloste/).

_Tietosuojasopimus_ tarkoittaa Visiosto
[tietosuojasopimusta](/ehdot/tietosuojasopimus/).

_Tietoturvatoimenpiteet_ tarkoittavat Visioston
[tietoturvatoimenpiteitä](/ehdot/tietoturvatoimenpiteet/).

_Tilaus_ tarkoittaa Visioston ja asiakkaan sopimusta tilauksesta,
tilausasiakirjaa, verkkotilausta tai tilauksen muodostavia viestejä, joissa
määritetään toimitettavat palvelut. Visiosto voi määrittää tilauksessa
lisäehtoja, jotka koskevat palvelua.

_Tilausjakso_ tarkoittaa palvelun ehdoissa yksilöityä aikaa, jolloin asiakkaalla
on oikeus käyttää tilauksen mukaisia palveluita ja jonka aikana asiakkaalla on
pääsy niihin.

_Tuki_ ja _tukipalvelu_ tarkoittavat Visioston tarjoamaa tukea tuotteiden
käyttöön ja tuen tasoa, johon asiakkaalla on oikeus ja jota tarjotaan
tukikäytäntöjen mukaisesti.

_Tukikäytännöt_ tarkoittavat Visioston [tukikäytäntöjä](/ehdot/tuki/).

_Tuote_ tarkoittaa tilauksen perusteella Visioston asiakkaalle tarjoamaa
ohjelmistoa, tuotetta, suunnittelun lopputulosta tai muuta vastaavaa.

_Verkkopalvelu_ tarkoittaa Visioston verkkopalveluksi merkittyä tuotetta.
