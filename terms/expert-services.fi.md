+++
title = "Asiantuntijapalveluiden käytännöt"
url = "ehdot/asiantuntijapalvelut"
description = "Asiantuntijapalveluiden käytännöt kuvaavat, miten Visiosto tarjoaa asiakkailleen asiantuntijapalveluita."
[params]
hyphenation = "Asiantuntija&shy;palveluiden käytännöt"
+++

_Voimassa 1. toukokuuta 2024 alkaen._

Nämä asiantuntijapalveluiden käytännöt (_käytännöt_) täydentävät Visioston
asiakassopimusta (_sopimus_). Käytännöt koskevat Visioston
asiantuntijapalveluita. Jos käytännöt ja sopimus ovat ristiriidassa, käytäntöjen
ehdot ovat ensisijaisia. Sopimuksessa määritellyillä termeillä on samat
merkitykset käytännöissä.

Asiantuntijapalvelut sisältävät palveluita, jotka tilataan tiettyyn työhön ja
joiden kokonaishinta määräytyy käytetyn ajan mukaan (_tuntipalvelu_),
palveluita, jotka tilataan tiettyyn hintaan etukäteen (_listapalvelu_), ja
palveluita, joiden tilaus on jatkuva (_jatkuva palvelu_). Jatkuva palvelu voi
sisältää listapalveluita tai tietyn määrän tuntipalveluita.

## 1. Voimassaolo

**1.1. Jatkuva palvelu**. Jatkuvan palvelu alkaa tilauksessa ilmoitettuna
päivänä, ja Visiosto tarjoaa jatkuvaa palvelua koko tilausjakson ajan. Asiakas
ja Visiosto voivat uusia jatkuvan palvelun tilausjakson vain kirjallisella
sopimuksella, jos palvelun ehdoissa ei sovita muuta. Visiosto voi muuttaa
jatkuvan palvelun ehtoja tilausjakson uusimisen yhteydessä.

**1.2. Listapalvelu**. Listapalvelu on voimassa kunnes Visiosto on suorittanut
sen. Asiakkaan on käytettävä listapalvelu 12&nbsp;kuukauden kuluessa
tilauksesta.

**1.3. Tuntipalvelu**. Tuntipalvelu on voimassa kunnes palvelu, jonka
suorittamiseen tuntipalvelu on tilattu, on suoritettu. Visiosto veloittaa
tuntipalvelusta sen suorittamisen jälkeen siihen käytetyn ajan mukaan. Käytetty
aika pyöristetään seuraavaan viiteen minuuttiin. Visiosto ilmoittaa
tuntipalveluiden hinnat tuntihintoina.

## 2. Asiantuntijapalveluden saatavuus

Visiosto tarjoaa asiantuntijapalveluita virka-aikana. Asiantuntijapalvelut
suorittavat Visioston asiantuntijat. Visiosto tarjoaa asiantuntijapalvelun
Visioston päättämänä aikana palvelun ehtojen mukaisesti. Visiosto antaa
asiakkaalle tilauksen yhteydessä arvion siitä, milloin se on viimeistään
suorittanut asiantuntijapalvelun. Tällainen arvio ei sido Visiostoa. Visiosto
voi myös suorittaa asiantuntijapalvelun asiakkaan kanssa sovittuna ajankohtana,
jos asiantuntijapalvelu on luonteeltaan sellainen, ettei sen aikataulu voi olla
asiakkaasta riippumaton. Tällöin Visiosto tarjoaa asiantuntijapalvelun etänä tai
asiakkaan kanssa sovittaessa paikan päällä. Jos jatkuvaan palveluun sisältyy
listapalveluita tai tuntipalveluita, nämä sisältyvät palvelut määritellään
palvelun ehdoissa. Jos jatkuvaan palveluun sisältyviä listapalveluita ja
tuntipalveluita ei käytetä palvelun ehdoissa määritettynä aikana, niitä ei voi
siirtää, kerryttää tai varastoida käytettäväksi myöhempinä ajanjaksoina, jos
palvelun ehdoista ei johdu muuta. _Virka-aika_ tarkoittaa klo 9–17 arkipäivinä.
_Arkipäivä_ tarkoittaa päiviä maanantaista perjantaihin. Pyhäpäivät ja Visioston
ilmoittamat vapaapäivät eivät ole arkipäiviä.

## 3. Muutostyöt

Asiakas voi tilata asiantuntijapalveluina _muutostöitä_ sen Visiostolta
tilaamiin palveluihin, esimerkiksi ohjelmistotuotteisiin. Muutostyön tulos
katsotaan valmistumisen jälkeen osaksi tuotetta, johon muutos tehtiin. Visiosto
käsittelee muutostöiden tilaukset mahdollisuuksien mukaan viidessä arkipäivässä
ja antaa tämän jälkeen asiakkaalle arvion siitä, milloin se on viimeistään
suorittanut muutostyön. Visiosto antaa tilauksen käsittelyn yhteydessä
asiakkaalle myös arvion siitä, kuinka pitkä veloitettava aika muutoksen
suorittamiseen kuluu.

## 4. Asiantuntijapalveluiden rajoitukset

Asiantuntijapalveluista perittävillä hinnoilla varmistetaan
asiantuntijapalveluiden saatavuus ja niihin tarvittava aika ja työpanos.
Visiosto suorittaa asiantuntijapalvelut ammattimaisesti ja ammattitaitoisesti ja
pyrkii kaupallisesti kohtuullisin keinoin ratkaisemaan pyynnöt. Visiosto ei voi
kuitenkaan taata pyyntöjen ratkeamista. Aiheet, joita ei ole lueteltu
asiantuntijapalvelun tilauksessa, eivät kuulu asiantuntijapalvelun piiriin.

## 5. Materiaalin käyttöoikeus

Visiosto voi osana asiantuntijapalveluita toimittaa asiakkaalle analyyseja,
malleja, tietoja, teknologiaa ja muita sisältöjä. Asiakas saa käyttää näitä vain
Visioston kuvaamalla tavalla ja palvelun ehtojen mukaisesti.
