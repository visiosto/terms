+++
title = "Tietosuojaseloste"
slug = "tietosuojaseloste"
description = "Tietosuojaseloste kuvaa sitä, miten Visiosto kerää ja käyttää tietojasi verkkosivustollaan ja toiminnassaan."
+++

_Päivitetty 1. toukokuuta 2024._

Tämä tietosuojaseloste kuvaa sitä, miten käsittelemme tietojasi. Jos tarjoamme
palveluita sopimuksen perusteella jollekin yhteisölle, tämä yhteisö toimii
rekisterinpitäjänä. Tätä tietosuojaselostetta ei sovelleta, jos toimimme
henkilötietojen käsittelijänä toisen yhteisön puolesta.

Jos olet asiakkaamme, myös Visioston [asiakassopimus](/ehdot/asiakassopimus/) ja
[tietosuojasopimus](/ehdot/tietosuojasopimus/) koskevat henkilötietojesi
käsittelyä. Jos emme näiden sopimusten perusteella toimi henkilötietojesi
rekisterinpitäjänä vaan ainoastaan käsittelijänä, sinun tulee esittää kysymykset
henkilötietojesi käsittelystä ensisijaisesti rekisterinpitäjälle, esimerkiksi
työnantajallesi.

## Kuka vastaa tietojesi käsittelystä?

Henkilötietojesi rekisterinpitäjä on Visiosto oy (y-tunnus: 3010084-6).

## Mitä tietoja käsittelemme?

### Tiedot, jotka saamme suoraan sinulta

Käsittelemme joitain perustietojasi, joita tarvitsemme palveluidemme
tarjoamiseen. Tähän sisältyy henkilötietojasi, kuten koko nimesi,
henkilötunnuksesi, puhelinnumerosi, sähköpostiosoitteesi ja postiosoitteesi.
Käsittelemme yhteystietojasi myös yhteydenpitoon kanssasi.

Maksutavastasi riippuen voimme käsitellä myös maksutietojasi, kuten
laskutusosoite ja luottokorttitiedot.

Käsittelemme lisäksi palveluihin lataamiasi sisältöjä ja tietoja, ja jos lähetät
meille viestejä, keräämme ja säilytämme nämä viestit.

Emme käsittele erityisiä henkilötietoryhmiä eli
[_arkaluonteisia henkilötietoja_](https://ec.europa.eu/info/law/law-topic/data-protection/reform/rules-business-and-organisations/legal-grounds-processing-data/sensitive-data/what-personal-data-considered-sensitive_fi)
omiin tarkoituksiimme. Arkaluonteiset henkilötiedot tarkoittavat esimerkiksi
rodun tai etnisen alkuperän, poliittisen mielipiteen, uskonnollisen tai
filosofisen vakaumuksen paljastavia henkilötietoja, ammattiliittoon kuulumista,
geneettisiä tietoja, biometrisia tietoja, joita käsitellään ainoastaan ihmisen
tunnistamiseksi, terveystietoja tai henkilön seksuaalista käyttäytymistä ja
seksuaalista suuntautumista koskevia tietoja. Voimme kuitenkin nimenomaisella
suostumuksellasi käsitellä arkaluonteisia henkilötietojasi palveluiden
tarjoamiseen. Tällainen tilanne voi muodostua esimerkiksi silloin, jos haluat
julkaista näitä tietoja verkkosivustollasi tai palvelun avulla, jonka me
tarjoamme.

Saamme kaikki nämä henkilötiedot sinulta.

Kun sinulta pyydetään henkilötietoja, voit kieltäytyä. Jos päätät olla
sallimatta tiettyjen palveluiden edellyttämien tietojen käsittelyn, et voi
välttämättä tilata palvelua tai käyttää sitä tai se ei välttämättä toimi
kunnolla.

### Tietot, joita keräämme automaattisesti

Kun tilaat palveluitamme ja veloitamme sinua niistä, keräämme automaattisesti
tietoa tilauksistasi kirjanpitojärjestelmämme kautta. Tämä tieto kerääntyy
luonnollisesti osana sopimuksen täytäntöönpanoa.

Kun käytät verkkosivustoamme, keräämme automaattisesti tietoja siitä, miten
käytät sivustoa. Näihin tietoihin sisältyy sivut, joilla vierailet, sivusto,
jolta siirryit verkkosivustollemme, käyttämäsi selain, laitteesi
käyttöjärjestelmä, laitteesi tyyppi (esimerkiksi onko laitteesi mobiililaite) ja
maa, josta vierailusi tulee. Emme käytä evästeitä tai muita vastaavia
tunnisteita tunnistamiseksi emmekä voi seurata käyttäytymistäsi eri
verkkosivustoilla tai sovelluksissa. Muutamme IP-osoitteesi anonyymiksi
päivittäin vaihtuvien avainten avulla. Voimme kerätä näitä automaattisia tietoja
myös tarjoamiemme palveluiden yhteydessä. Niitä ei välttämättä muuteta
nimettömäksi, jotta voimme tarjota palveluita ja esimerkiksi tukipalveluita
sinulle.

### Tiedot, jotka saamme kolmannelta osapuolelta

Saatamme saada henkilötietojasi kolmannelta osapuolelta. Näin voi tapahtua, jos
esimerkiksi ilmoittaudut koulutukseen tai jos haluat saada tietoa Visiostosta
joltakin kumppaniltamme. Visiosto ei osta henkilötietoja kolmannen osapuolen
tiedonvälittäjiltä.

Saatamme saada tietoja myös henkilötietojen käsittelijöiltä tai
palveluntarjoajilta, jotka käsittelevät tietoja puolestamme, kuten maksujen
käsittelijältä, joka käsittelee asiakkaidemme maksu- ja laskutustietoja.

Voimme kerätä yhteystietoja myös julkisista lähteistä. Voimme esimerkiksi kerätä
yhteystietoja verkkosivustoltasi tai julkisista rekistereistä, kuten
Patentti-&nbsp;ja rekisterihallituksen ja Verohallinnon yhteisestä
[yritys-&nbsp;ja yhteisötietojärjestelmästä](https://ytj.fi). Emme kuitenkaan
kerää asiakkuuteen liittyviä tietoja tällaisista julkisista lähteistä, vaan
asiakkaan tulee toimittaa ne itse.

### Luomamme tai tuottamamme tiedot

Saatamme johtaa uusia tietoja muista keräämistämme tiedoista. Voimme esimerkiksi
päätellä yleisen maantieteellisen sijaintisi (kuten kaupungin ja maan)
IP-osoitteesi perusteella.

## Miten Visiosto käsittelee tietojasi?

Voimme käsitellä tietojasi tarjotaksemme, hallinnoidaksemme ja analysoidaksemme
palveluitamme sekä oman liiketoimintamme tarkoituksiin. Käsittelemme
henkilötietojasi esimerkiksi seuraaviin tarkoituksiin:

- Palveluidemme tarjoaminen, mukaan lukien vianmääritys ja palveluita koskevien
  ilmoitusten ja uutisten lähettäminen ja toimittaminen.
- Liiketoimintamme, kuten laskutus, kirjanpito, sisäisten toimintojemme
  parantaminen, järjestelmiemme turvaaminen, petollisen tai laittoman toiminnan
  havaitseminen sekä sopimus-&nbsp;ja oikeudellisten velvoitteidemme
  täyttäminen.
- Palveluidemme parantaminen ja kehittäminen, mukaan lukien uusien palveluiden
  tai ominaisuuksien kehittäminen ja tutkimuksen tekeminen.
- Asiakaspalvelun ja tuen tarjoaminen ja kysymyksiisi vastaaminen.
- Mainosviestinnän välittäminen esimerkiksi palveluistamme.
- Tietojen, kuten vahvistuksien, teknisten ilmoitusten, päivitysten,
  turvallisuushälytysten sekä tuki-&nbsp;ja hallinnollisten viestien,
  lähettäminen.
- Verkkosivustomme käytön tilastointi ja sen käyttökokemuksen parantaminen.

Keräämme ja käsittelemme sinua koskevia henkilötietoja eri oikeusperustein,
esimerkiksi suostumuksellasi ja tarpeen mukaan, jotta voimme tarjota käyttämiäsi
palveluita, harjoittaa liiketoimintaamme, täyttää sopimusvelvoitteemme ja
lakisääteiset velvollisuutemme, suojella järjestelmiemme ja asiakkaidemme
turvallisuutta tai täyttää muut oikeutetut etumme. Jos haluat pyytää
suostumuksellasi käsittelemiemme tietojesi poistamista tai vastustaa
henkilötietojesi käsittelyä, otathan meihin yhteyttä.

Palveluidemme tarjoamiseen ja hallinnointiin liittyvien henkilötietojen
käsittelyn oikeusperusteena on sopimus. Jos tarjottava palvelu on
fi-verkkotunnus, oikeudellisena perusteena on myös laki sähköisen viestinnän
palveluista sekä verkkotunnusmääräys 68. Kirjanpidossa säilytettävien
henkilötietojen käsittelyn oikeusperusteena on lakisääteinen velvoite, muun
muassa kirjanpitolaki. Asiakassuhteeseen liittyvän henkilötietojen käsittelyn
oikeusperusteena on myös oikeutettu etumme. Markkinointiin käytettävien
henkilötietojen käsittelyn oikeusperusteena on suostumus.

Käsittelemme arkaluontoisia henkilötietojasi ainoastaan sen perusteella, että
annat tähän nimenomaisen suostumuksen tai että olet saattanut nämä
arkaluonteiset henkilötiedot aiemmin nimenomaan julkisiksi. Voimme siis
suostumuksellasi käsitellä arkaluontoisia henkilötietojasi esimerkiksi silloin,
kun tilaat Visiostolta poliittiseen toimintaan tarkoitetun palvelun, jonka
avulla voit esimerkiksi jakaa poliittisia mielipiteitäsi tai puolueen
jäsenyytesi. Jos voit päättää itse, mitä tietoja sisällytät palveluun
esimerkiksi palveluna olevaa verkkosivustoa muokkaamalla, annat suostumuksen
toimittamiesi arkaluontoisten henkilötietojen käsittelyyn lisäämällä niitä
palveluun.

## Miten luovutamme käsittelemiämme tietoja?

Luovutamme henkilötietojasi eteenpäin alla kuvatuilla tavoilla, jotta voimme
harjoittaa liiketoimintaamme, tarjota palveluitamme ja varmistaa niiden
turvallisuuden ja toimivuuden sekä täyttää lakisääteiset velvollisuutemme. Emme
myy henkilötietojasi rahasta tai muusta vastikkeesta.

### Julkiset tiedot

Joidenkin palveluidemme avulla on mahdollista asettaa tietoja julkiseksi.
Tiedot, jotka päätät asettaa näin julkisiksi, ovat jaettuja. Me emme aseta
tietojasi palveluissa julkisiksi ilman pyyntöäsi tai ilman, että itse asetat
tietoja julkisiksi palvelun avulla. On sinusta kiinni, mitä tietoa haluat
julkaista näiden palveluiden avulla. Jos haluat julkaista palveluiden avulla
henkilötietoja, arkaluonteisia henkilötietoja tai luottamuksellisia tietoja,
kuten sähköpostiosoitteen tai salasanoja, hakukoneet voivat indeksoida ja
kolmannet osapuolet käyttää tietojasi, emmekä me ole tästä vastuussa.

Verkkotunnusten rekisteröinnin yhteydessä osa henkilötiedoistasi rekisteröidään
verkkotunnuksen yhteyteen verkkotunnuksen WHOIS-tietoihin, ja nämä tiedot ovat
saatavilla julkisista verkkotunnusrekistereistä.

### Palveluntarjoajille

Luovutamme henkilötietoja rajoitetulle joukolle palveluntarjoajia, jotka
käsittelevät niitä puolestamme. Käytämme näitä palveluntarjoajia
liiketoimintaamme ja palveluidemme tarjoamiseen. Nämä palveluntarjoajat ovat
sitoutuneet tietosuojaselosteemme veroisiin tietosuojatoimiin allekirjoittamalla
tietosuojasopimuksen tai tekemällä vastaavia sitoumuksia. Palveluntarjoajamme
tarjoavat laskutus-&nbsp;, maksu-&nbsp;ja kirjanpitopalveluita, tiedonsiirtoa,
turvallisuuspalveluita, pilvilaskentapalveluita, tallennuspalveluita ja muita
vastaavia palveluita. Palveluntarjoajamme voivat käsitellä tietoja Euroopan
unionin ja Euroopan talousalueen ulkopuolella. Jos haluat tietää, keitä
palveluntarjoajamme ovat, katso sivumme
[alikäsittelijöistä](/tietosuoja/alikasittelijat/).

### Turvallisuussyistä

Luovutamme henkilötietoja, jos uskomme, että se on tarpeen:

- suojellaksemme asiakkaitamme ja muita, esimerkiksi roskapostin tai
  petosyritysten estämiseksi tai auttaaksemme estämään hengenvaaran tai vakavan
  loukkaantumisen;
- palveluidemme turvallisuuden ylläpitämiseksi, mukaan lukien järjestelmiimme
  tai verkkoihimme kohdistuvan hyökkäyksen estämiseksi tai pysäyttämiseksi; tai
- suojellaksemme omia tai muiden oikeuksia tai omaisuutta, mukaan lukien
  sopimustemme, ehtojemme ja käytäntöjemme noudattamisen valvominen.

### Lain vaatimuksesta ja viranomaismääräyksen vuoksi

Pyrimme läpinäkyvyyteen oikeudellisten prosessien ja lakisääteisten
velvoitteidemme noudattamisessa. Ellei laki tai viranomaisen tai oikeuden
määräys estä meitä, pakollisia olosuhteita lukuun ottamatta pyrimme ilmoittamaan
sinulle kaikista tietojesi luovuttamisista, kun se johtuu lain vaatimuksesta tai
viranomaismääräyksestä. Voimme luovuttaa henkilötietojasi tai muita sinusta
keräämiämme tietoja viranomaisille, jos sitä vaaditaan vastauksena
viranomaismääräykseen tai jos uskomme sen olevan tarpeen laillisten
velvoitteidemme täyttämiseksi, omaisuutemme tai oikeuksiemme suojelemiseksi tai
kolmannen osapuolen tai suuren yleisön omaisuuden tai oikeuksien suojelemiseksi.

### Kootut tiedot, jotka eivät ole henkilökohtaisia

Jaamme tiettyjä koottuja tietoja, jotka eivät ole henkilökohtaisia ja jotka
kertovat, miten asiakkaamme ryhmänä käyttävät ja tilaavat palveluitamme,
esimerkiksi raportoidessamme toiminnastamme.

## Miten pääset käsiksi käsittelemiimme tietoihin ja hallitset niitä?

Jos olet jo asiakkaamme, olet tilannut viestejä meiltä tai jättänyt
yhteystietosi meille esimerkiksi yhteydenottoa varten, voit tarkastella,
päivittää, muuttaa ja poistaa henkilötietojasi ottamalla meihin yhteyttä. Voit
myös hallita henkilötietojasi, joita käsittelemme, ottamalla meihin yhteyttä.

Jos käsittelemme esimerkiksi kolmannelta osapuolelta tai julkisista lähteistä
saamiamme henkilötietojasi etkä ole asiakkaamme, tilannut meiltä viestejä tai
jättänyt yhteystietojasi meille, voit tarkastella, päivittää, muuttaa ja poistaa
henkilötietojasi ja vastustaa henkilötietojesi käsittelyä ottamalla meihin
yhteyttä.

Jos olet jakanut henkilötietojasi meille itse sellaisten palveluiden avulla,
joilla voit jakaa meille henkilötietojasi, voit myös itse hallita näitä tietoja
kyseisten palveluiden avulla.

### Tietojen siirtäminen toiselle rekisterinpitäjälle

Asiakkaanamme voit aina ottaa tietosi mukaasi. Voit ladata kaikki meillä sinusta
olevat tiedot ottamalla meihin yhteyttä.

### Tietojen säilyttäminen ja poistaminen

Säilytämme henkilötietoja niin kauan kuin on tarpeen palveluiden tarjoamiseksi.
Jos haluat irtisanoa palvelun tai poistaa henkilötietosi, voit ottaa meihin
yhteyttä. Säilytämme ja käsittelemme tietojasi tarpeen mukaan laillisten
velvoitteidemme täyttämiseksi, riitojen ratkaisemikseksi ja sopimusten
täytäntöön panemiseksi, mutta lain edellyttämiä vaatimuksia ja tavanomaisen
varmuuskopioinnin myötä säilyneitä tietoja lukuun ottamatta poistamme tietosi 90
päivän sisällä pyynnöstäsi.

## Miten suojaamme tietojasi?

Teemme kaikki kohtuulliset ja tarpeelliset toimenpiteet henkilötietojesi
suojaamiseksi luvattomalta käytöltä, muuttamiselta ja tuhoamiselta, tietojen
tarkkuuden ylläpitämiseksi sekä tietojen oikean käytön varmistamiseksi. Jotta
voimme suojata henkilötietojasi, pyydämme sinua käyttämään palveluissamme vahvaa
salasanaa. Älä koskaan jaa salasanaasi kenenkään kanssa tai käytä samaa
salasanaa muilla sivustoilla tai tileillä.

Visioston tiedonsiirto on salattu. Tallennamme tietomme salatuille,
salasanasuojatuille tallennusyksiköille ja työasemille, ja kun tietoja
tallennetaan kolmannen osapuolen tallennuspalveluihin, ne salataan.

Mikään siirtotapa tai sähköinen tallennustapa ei ole sataprosenttisen varma, ja
niissä voi olla virheitä. Siksi emme voi taata niiden ehdotonta turvallisuutta.

## Miten siirrämme tietoja Euroopan unionin ja Euroopan talousalueen ulkopuolelle?

Me ja palveluntarjoajamme voimme käsitellä tietoja sekä Euroopan unionin (EU) ja
Euroopan talousalueen (ETA) sisällä että niiden ulkopuolella. Pyrimme
lähtökohtaisesti käsittelemään henkilötietoja vain Euroopan unionissa ja
Euroopan talousalueella.

Jotkin palvelut, joita tarjoamme, vaativat kuitenkin tietojen siirtoa EU:n ja
ETA:n ulkopuolelle. Tällöin tietojen siirto perustuu ensisijaisesti Euroopan
komission päätökseen kohdemaan henkilötietojen suojan riittävyydestä (niin
kutsuttu _vastaavuuspäätös_). Siirtäessämme tietoja Yhdysvaltoihin, käytämme
henkilötietoja käsittelevinä alihankkijoina vain EU–U.S.&nbsp;Data Privacy
Framework&nbsp;-sertifioituneita yrityksiä. Jos joudumme siirtämään tietoja
maahan, jonka henkilötietojen suojan tasosta ei ole tehty vastaavuuspäätösta,
käytämme siirtoperusteena Euroopan komission hyväksymiä vakiosopimuslausekkeita.

## Yhteyshenkilö

Yhteyshenkilömme tietosuoja-asioissa on Gurmann Saini. Voit lähettää hänelle
sähköpostia osoitteeseen <gurmann.saini@visiosto.fi>. Voit myös ottaa meihin
yhteyttä osoitteeseen <visiosto@visiosto.fi>.

Jos sinulla on huolia siitä, miten Visiosto käsittelee henkilötietojasi,
ilmoitathan siitä meille viipymättä. Haluamme auttaa. Voit ottaa meihin yhteyttä
lähettämällä meillä sähköpostia. Vastaamme viipymättä.

### Riidanratkaisu

Siinä epätodennäköisessä tapauksessa, että sinun ja Visioston välille syntyy
erimielisyyttä henkilötietojesi käsittelystä, teemme parhaamme ratkaistaksemme
sen. Lisäksi sinulla on yleisen tietosuoja-asetuksen mukainen oikeus tehdä
valitus [valvontaviranomaiselle](https://tietosuoja.fi/etusivu).

## Tietosuojaselosteen muutokset

Vaikka useimmat muutokset ovat todennäköisesti pieniä, voimme muuttaa
tietosuojaselostettamme aika ajoin esimerkiksi toiminnan muuttuessa.

## Yhteystiedot

Voit ottaa meihin yhteyttä sähköpostitse osoitteeseen <visiosto@visiosto.fi>.
