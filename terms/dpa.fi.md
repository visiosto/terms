+++
title = "Tietosuojasopimus"
url = "ehdot/tietosuojasopimus"
description = "Tietosuojasopimus kuvaa Visioston asiakkaiden tietojen käsittelyä."
[params]
hyphenation = "Tietosuoja&shy;sopimus"
+++

_Voimassa 1. toukokuuta 2024 alkaen._

Tämä tietosuojasopimus (_tietosuojasopimus_) täydentää Visioston
[asiakassopimusta](/ehdot/asiakassopimus/) (_sopimus_). Jollei
tietosuojasopimuksessa tai sopimuksessa ole määritelty toisin, kaikilla
tietosuojasopimuksessa käytetyillä termeillä on sama määritelmä kuin
sopimuksessa on annettu.

## 1. Soveltamisala ja voimassaolo

**1.1. Käsittelytoiminta**.

**(a)&nbsp;Asiakkaan henkilötiedot**. Visiosto käsittelee asiakkaan
henkilötietoja henkilötietojen käsittelijänä asiakkaan dokumentoitujen ohjeiden
mukaisesti kohdassa 2.1 kuvatulla tavalla.

**(b)&nbsp;Asiakastilin tiedot**. Visiosto käsittelee asiakastilin tietoa
rekisterinpitäjänä (i)&nbsp;tarjotakseen ja parantaakseen palveluita,
(ii)&nbsp;asiakassuhteen hallintaan, mukaan lukien yhteydenpitoon asiakkaan
kanssa, asiakkaan kyselyihin vastaamiseen ja tuen tarjoamiseen,
(iii)&nbsp;palveluiden turvallisuuden varmistamiseksi, petosten estämiseksi,
suorituskyvyn seuraamiseksi, liiketoiminnan jatkuvuuden varmistamiseksi ja
häiriötilanteista palautumisen helpottamiseksi ja (iv)&nbsp;liiketoimintaan,
kuten laskutukseen, kirjanpitoon ja verotukseen.

**(c)&nbsp;Käyttötiedot**. Visiosto käsittelee käyttötietoja rekisterinpitäjänä
(i)&nbsp;tarjotakseen, parantaakseen, suojatakseen ja ylläpitääkseen palveluita,
(ii)&nbsp;parantaakseen palveluiden käyttökokemusta, (iii)&nbsp;kehittääkseen
liiketoimintaansa, (iv)&nbsp;valvoakseen asiakkaan palvelun käyttöä palvelun
ehtojen mukaisesti ja (v)&nbsp;liiketoimintaan, kuten laskutukseen, kirjanpitoon
ja verotukseen.

**(d)&nbsp;Seloste käsittelytoiminnasta**. Seloste Visioston suorittamasta
käsittelytoiminnasta on annettu tietosuojasopimuksen liitteessä 1.

**1.2. Voimassaolo**. Tietosuojasopimuksen voimassaolo alkaa, sopimuksen
voimassaolo alkaa, ja sen voimassaolo päättyy, kun Visiosto lopettaa kaiken
asiakkaan henkilötietojen ja asiakastilin tietojen käsittelyn ja sopimus ei ole
enää voimassa.

## 2. Henkilötietojen käsittely

**2.1. Asiakkaan dokumentoidut ohjeet**. Visiosto käsittelee asiakkaan
henkilötietoja asiakkaan dokumentoitujen ohjeiden mukaisesti. Tilaus, sopimus
kokonaisuudessaan ja palvelun ehdot muodostavat asiakkaan täydelliset ja ainoat
dokumentoidut ohjeet henkilötietojen käsittelyyn.

**2.2. Salassapito**. Sopimuksessa määriteltyjä poikkeuksia lukuun ottamatta
Visiosto käsittelee asiakkaan henkilötietoja sopimuksen mukaisina
luottamuksellisina tietoina.

## 3. Tietoturva

**3.1. Tietoturvatoimenpiteet**. Visiosto toteuttaa ja ylläpitää teknisiä ja
organisatorisia toimenpiteitä asiakkaan tietojen suojaamiseksi luvattomalta
pääsyltä, tuhoamiselta, käytöltä, muokkaamiselta ja luovuttamiselta sekä
henkilötietojen tietoturvaloukkauksilta. Asiakas on velvollinen käyttämään
palveluita palveluiden ehtojen mukaisesti ja Visioston antamien ohjeiden mukaan
tietoturvan varmistamiseksi. Visioston tämänhetkiset tekniset ja organisatoriset
toimenpiteet on kuvattu [täällä](/ehdot/tietoturvatoimenpiteet/). Asiakas
hyväksyy, että nämä toimenpiteet ovat teknisen kehityksen kohteena ja että
Visiosto voi ajoittain muuttaa ja päivittää toimenpiteitä niin, ettei se
olennaisesti heikennä palveluiden tietoturvaa tilausjakson aikana.

**3.2. Tietoturvaloukkaukset**. Jos Visiosto saa tietää tietoturvaloukkauksesta,
sen on ilmoitettava asiakkaalle siitä ilman aiheetonta viivettä ja viimeistään
72&nbsp;tunnin sisällä tiedon saamisesta. Visioston on pyrittävä tunnistamaan ja
korjaamaan tietoturvaloukkauksen syy ja lieventämään sen vaikutuksia siten kuin
Visioston on mahdollista siihen vaikuttaa. Asiakkaan pyynnöstä ja siten kuin on
käsittelyn luonteen vuoksi ja Visiostolla olevien tietojen nojalla mahdollista,
Visioston on avustettava asiakasta toimittamalla asiakkaan tarvitsemia tietoja,
jotta asiakas voi täyttää tietosuojavaatimusten mukaiset velvollisuutensa
tietoturvaloukkauksista ilmoittamisesta. Visiosto ilmoitus
tietoturvaloukkauksesta ei ole tunnustus Visioston virheestä, syyllisyydestä tai
vastuusta.

## 4. Alikäsittelijät

**4.1. Yleinen lupa**. Hyväksymällä sopimuksen ja samalla tietosuojasopimuksen
asiakas antaa Visiostolle yleisen luvan käyttää toisten henkilötietojen
käsittelijöiden (_alikäsittelijöiden_) palveluita asiakkaan henkilötietojen
käsittelyyn. Visioston on sopimuksella varmistettava, että alikäsittelijä suojaa
henkilötietoja tietosuojavaatimuksia noudattaen ja vähintään
tietosuojasopimuksen tasolla. Visiosto on vastuussa asiakkaalle, jos
alikäsittelijä ei täytä sille asetettuja velvoitteitaan henkilötietojen
käsittelyn osalta.

**4.2. Uudet alikäsittelijät**. Visiosto ylläpitää ajantasaista listaa sen
käyttämistä alikäsittelijöistä [täällä](/tietosuoja/alikasittelijat/). Visiosto
toimittaa asiakkaalle ilmoituksen vähintään 30&nbsp;päivää ennen kuin se antaa
uuden alikäsittelijän käsitellä asiakkaan henkilötietoja (_uuden alikäsittelijän
ilmoitusaika_).

**4.3. Uusien alikäsittelijöiden vastustaminen**. Asiakas voi vastustaa uuden
alikäsittelijän käyttöönottoa uuden alikäsittelijän ilmoitusajan sisällä.
Tällöin asiakas voi irtisanoa soveltuvat tilaukset ja palvelut sopimuksen kohdan
11.2 mukaisesti.

## 5. Rekisteröityjen oikeudet ja tietopyynnöt

**5.1. Rekisteröityjen oikeudet**. Käsittelyn luonne huomioon ottaen Visioston
on tarjottava asiakkaalle apua, jotta asiakas voi asiakkaan henkilötietojen
osalta vastata pyyntöihin koskien rekisteröityjen oikeuksien käyttämistä, mukaan
lukien oikeus saada tutustua tietoihin, oikeus oikaista tietoja, oikeus poistaa
tietoja, oikeus rajoittaa tietojen käsittelyä, oikeus siirtää tiedot
järjestelmästä toiseen ja oikeus vastustaa henkilötietojen käsittelyä.

**5.2. Yhteistyö**. Asiakkaan pyynnöstä ja ottaen huomioon käsittelyn luonteen
Visiosto avustaa asiakasta tietosuojavaatimusten täyttämisessä edellyttäen, että
asiakas ei voi kohtuullisesti täyttää näitä tietosuojavaatimuksia itsenäisesti
Visioston tarjoamien tietojen ja ohjeiden avulla.

**5.3. Kolmannen osapuolen pyynnöt**. Jollei laki tai viranomaismääräys estä,
Visiosto ilmoittaa asiakkaalle viipymättä kaikista viranomaisen antamista
määräyksistä, jotka pakottavat Visioston luovuttamaan asiakkaan henkilötietoja.
Jos Visiosto vastaanottaa muulta kolmannelta osapuolelta tietopyynnön asiakkaan
henkilötietojen käsittelystä, Visiosto ohjaa pyynnön suoraan asiakkaalle eikä
luovuta tietoja, jollei laki tai viranomaismääräys niin vaadi.

## 6. Asiakkaan henkilötietojen poistaminen ja palauttaminen

**6.1. Tilausjakson aikana**. Tilausjakson aikana asiakas ja käyttäjät voivat
palveluiden ominaisuuksien avulla tutustua asiakkaan henkilötietoihin ja
korjata, ladata ja poistaa asiakkaan henkilötietoja. Jos tämä ei onnistu
palveluiden ominaisuuksien avulla, Visiosto tarjoaa apua asiakkaalle tähän.

**6.2. Irtisanomisen jälkeen**. Sopimuksen päättymisen tai irtisanomisen jälkeen
Visiosto poistaa asiakkaan henkilötiedot 90&nbsp;päivän kuluessa. Visiosto voi
kuitenkin säilyttää asiakkaan henkilötietoja pidempään (a)&nbsp;lain tai
viranomaismääräyksen niin edellyttäessä tai (b)&nbsp;osana tavallista
varmuuskopiointia ja tallenteiden säilyttämistä. Kummassakin tapauksessa
Visiosto säilyttää asiakkaan henkilötietojen luottamuksellisuuden, noudattaa
tietosuojasopimusta eikä käsittele niitä muuten kuin näihin tarkoituksiin.

## 7. Määritelmät

_Asiakastili_ tarkoittaa asiakkaan asiakassuhdetta Visioston kanssa.

_Asiakastilin tiedot_ tarkoittavat henkilötietoja, jotka liittyvät asiakkaan ja
Visioston suhteeseen ja jotka luodaan sen yhteydessä, mukaan lukien
(a)&nbsp;asiakkaan ja asiakkaan edustajien henkilö-&nbsp;ja yhteystiedot, kuten
nimi, sähköpostiosoite, puhelinnumero, henkilötunnus ja postiosoite,
(b)&nbsp;asiakkaan laskutustiedot, kuten laskutusosoite, sähköpostiosoite, nimi
ja maksukortin tiedot, (c)&nbsp;asiakkaan Visiostolle lähettämien viestien ja
tukipyyntöjen sisältö ja (d)&nbsp;mahdolliset asiakkaan asiakassuhteeseen,
tukipyyntöihin ja muihin vastaaviin liittyvät tunnisteet.

_Asiakkaan henkilötiedot_ tarkoittavat asiakkaan tietoihin sisältyviä
henkilötietoja, joita Visiosto sopimuksen nojalla ja yksinomaan asiakkaan
puolesta käsittelee.

_EU:n ja ETA:n paikalliset tietosuojalait_ tarkoittavat mitä tahansa alemman
tason lakia tai määräystä, joka panee täytäntöön GDPR:n.

_Käyttötiedot_ tarkoittavat henkilötietoja, jotka liittyvät palveluiden
käyttöön, suorituskykyyn, toimintaan tai tukeen tai jotka on saatu näiden
yhteydessä. Käyttötiedot voivat sisältää muun muassa tapahtuman nimen,
tapahtuman aikaleiman, tietoa käytetystä päätteestä ja muita
diagnostiikkatietoja. Selvyyden vuoksi käyttötiedot eivät sisällä asiakkaan
henkilötietoja.

_Tietosuojavaatimukset_ tarkoittavat GDPR:ää, EU:n ja ETA:n paikallisia
tietosuojalakeja ja muita sovellettavia lakeja, määräyksiä ja oikeudellisia
vaatimuksia, jotka liittyvät (a)&nbsp;yksityisyyteen ja tietoturvaan ja
(b)&nbsp;henkilötietojen käyttöön, keräämiseen, säilymiseen, säilyttämiseen,
turvallisuuteen, julkaisuun, luovuttamiseen, siirtoon, hävittämiseen ja muuhun
käsittelyyn.

_Vakiosopimuslausekkeet_ tarkoittavat 4.&nbsp;kesäkuuta&nbsp;2021 annettuja
vakiosopimuslausekkeita, jotka koskevat henkilötietojen siirtämistä kolmansiin
maihin Euroopan parlamentin ja neuvoston asetuksen (EU) 2016/679 mukaisesti
kuten GDPR:n 46.&nbsp;artiklassa on kuvattu ja kuten Euroopan komission
täytäntöönpanopäätöksellä (EU) 2021/914 on hyväksytty.

Tietosuojasopimuksessa käytetyillä mutta määrittelemättömillä termeillä, kuten
_henkilötietojen tietoturvaloukkaus_, _käsittely_, _rekisterinpitäjä_,
_henkilötietojen käsittelijä_, _profilointi_, _henkilötiedot_ ja _rekisteröity_,
on sama merkitys kuin GDPR:n 4.&nbsp;artiklassa. Termeillä _tietojen tuoja_ ja
_tietojen viejä_ on vakiosopimuslausekkeissa annettu merkitys.

Kohdassa 4.1 määriteltyä termiä _alikäsittelijä_ käytetään tarkoittamaan myös
vakiosopimuslausekkeissa tarkoitettavaa alihankkijana toimivaa henkilötietojen
käsittelijää.

## Liite 1: Seloste käsittelytoiminnasta

**1. Yhteystiedot**. Henkilötietojen käsittelijänä ja soveltuvin osin
rekisterinpitäjänä toimii Visiosto oy. Asiakas voi olla yhteydessä Visiostoon
[näiden ohjeiden](/ehdot/#ilmoitusten-toimittaminen-visiostolle) mukaisesti.
Visioston yhteyshenkilö tietosuoja-asioissa on Gurmann Saini,
gurmann.saini@visiosto.fi.

**2. Käsittelyn tarkoitus**.

**2.1. Asiakkaan henkilötiedot**. Visiosto käsittelee asiakkaan henkilötietoja
henkilötietojen asiakkaan dokumentoitujen ohjeiden, kuten tietosuojasopimuksen
kohdassa 2.1 on kuvattu, mukaisesti.

**2.2. Asiakastilin tiedot**. Visiosto käsittelee asiakastilin tietoja
tietosuojasopimuksen kohdassa 1.1(b) rajattuihin ja kuvattuihin tarkoituksiin.

**2.3. Käyttötiedot**. Visiosto käsittelee käyttötietoja tietosuojasopimuksen
kohdassa 1.1(c) rajattuihin ja kuvattuihin tarkoituksiin.

**3. Käsittelyn luonne**. Visiosto käsittelee henkilötietoja tarjotakseen
asiakkaalle palveluita ja harjoittaakseen näihin liittyvää liiketoimintaansa
sopimuksen, mukaan lukien tietosuojasopimus, mukaisesti. Lisätietoja käsittelyn
luonteesta ja muista käsittelyyn liittyvistä yksityiskohdista voidaan tarjota
palvelun ehdoissa.

**4. Rekisteröityjen ryhmät**. Rekisteröityjen ryhmät ovat asiakas, mukaan
lukien asiakkaan edustajat, ja sen käyttäjät.

**5. Henkilötietoryhmät**. Käsiteltävät henkilötietoryhmät ovat asiakastilin
tiedot, käyttötiedot ja asiakkaan henkilötiedot.

**6. Siirrettävät arkaluonteiset henkilötiedot**. Asiakastilin tiedot ja
käyttötiedot eivät sisällä arkaluonteisia henkilötietoja. Asiakas ja sen
käyttäjät voivat sisällyttää sopimuksen kohdan 7.3 mukaisesti arkaluonteisia
henkilötietoja asiakkaan henkilötietoihin. Asiakas määrittelee näiden tietojen
laajuuden ja valvoo näitä tietoja.

**7. Käsittelyn kesto**.

**7.1. Asiakkaan henkilötiedot**. Visiosto käsittelee asiakkaan henkilötietoja
sopimuksen voimassaoloaikana ja sen jälkeen kuten kappaleessa 6 on kuvattu.

**7.2. Asiakastilin tiedot ja käyttötiedot**. Visiosto käsittelee asiakastilin
tietoja ja käyttötietoja niin kauan kuin on tarpeen (a) palveluiden
tarjoamikseksi asiakkaalle sopimuksen mukaisesti, (b) Visioston liiketoiminnan
tarkoituksiin kuten kohdassa 1.1 on kuvattu ja (c) lakien, säädösten ja
viranomaismääräysten nojalla.

**8. Siirron toistuvuus**. Jatkuva.

**9. Siirto käsittelijöille ja alikäsittelijöille**. Visiosto siirtää asiakkaan
henkilötietoja, asiakastilin tietoja ja käyttötietoja henkilötietojen
käsittelijöille ja alikäsittelijöille kappaleessa 4 sallitulla tavalla.

## Liite 2: Vakiosopimuslausekkeet

Tätä liitettä sovelletaan, jos Visioston käsittelemiä henkilötietoja siirretään
joko välittömästi ja välillisesti Euroopan unionin tai Euroopan talousalueen
ulkopuoliseen maahan, johon ei sovelleta Euroopan komission päätöstä tietosuojan
riittävästä tasosta.

(a)&nbsp;Vakiosopimuslausekkeet sisällytetään tietosuojasopimukseen seuraavalla
tavalla:

(i)&nbsp;Asiakas on tietojen viejä ja Visiosto on tietojen tuoja.

(ii)&nbsp;Vakiosopimuslausekkeiden MODUULIA&nbsp;1 (Siirto rekisterinpitäjältä
rekisterinpitäjälle) sovelletaan, kun Visiosto käsittelee asiakastilin tietoja
tai käyttötietoja.

(iii)&nbsp;Vakiosopimuslausekkeiden MODUULIA&nbsp;2 (Siirto rekisterinpitäjältä
käsittelijälle) sovelletaan, kun asiakas on asiakkaan henkilötietojen
rekisterinpitäjä ja Visiosto käsittelee asiakkaan henkilötietoja henkilötietojen
käsittelijänä.

(iv)&nbsp;Vakiosopimuslausekkeiden MODUULIA&nbsp;3 (Siirto käsittelijältä
käsittelijälle) sovelletaan, kun asiakas on asiakkaan henkilötietojen
käsittelijä ja Visiosto käsittelee asiakkaan henkilötietoja alikäsittelijänä.

(v)&nbsp;Hyväksymällä tietosuojasopimuksen katsotaan hyväksyneen ja
allekirjoittaneen vakiosopimuslausekkeet tietosuojasopimuksen alkamispäivästä
alkaen.

(b)&nbsp;Kunkin vakiosopimuslausekkeiden moduulin osalta sovelletaan soveltuvin
osin seuraavaa:

(i)&nbsp;7&nbsp;lauseketta, vapaaehtoista liittymistä koskevaa lauseketta, ei
sovelleta.

(ii)&nbsp;9&nbsp;lausekkeessa sovelletaan VAIHTOEHTOA&nbsp;2, ja alihankkijana
toimivien henkilötietojen käsittelijöiden lisäämistä tai korvaamista koskevan
ennakkoilmoituksen aika on annettu tietosuojasopimuksen kappaleessa&nbsp;4.

(iii)&nbsp;11&nbsp;lausekkeessa ei sovelleta vaihtoehtoista tekstiä.

(iv)&nbsp;17&nbsp;lausekkeessa sovelletaan VAIHTOEHTOA&nbsp;1 ja sovellettava
lainsäädäntö on Suomen lainsäädäntö.

(v)&nbsp;18&nbsp;lausekken mukaan riidat ratkaistaan Suomen tuomioistuimissa.

(vi)&nbsp;Vakiosopimuslausekkeiden liitteet täydennetään siten, että
liitteessä&nbsp;I.A tarvittavat tiedot on määritelty sopimuksessa ja palvelun
ehdoissa, liitteessä&nbsp;I.B tarvittavat tiedot on määritelty
tietosuojasopimuksen liitteessä&nbsp;1, liitteessä&nbsp;I.C tarkoitettu
toimivaltavinen viranomainen on Suomen tietosuojavaltuutettu, liitteessä&nbsp;II
tarvittavat tiedot on kuvattu [täällä](/ehdot/tietoturvatoimenpiteet/) ja että
liitteessä&nbsp;III tarvittavat tiedot on kuvattu
[täällä](/tietosuoja/alikasittelijat/).
